---
weight: 99
year: 2012
authors: Petr Velička, David Prudík
layout: project
title: Tábor, Náměstí T.G.Masaryka
subtitle:
description: |-
  KONCEPT
  V návrhu jsme se pokusili spojit dva rozdílné charaktery prostoru, park a náměstí, obohacené o prvky
  botanické zahrady. Park je dán stávajícími a nově vysazenými stromy, pobytovými trávníky a živými
  ploty odcloňujícími náměstí od dopravy v ulicích Jiráskova a Dobrovského; shromažďovací prostor
  je dlážděnou plochou podélné osy náměstí mezi vodním prvkem a altánem – podiem; botanická zahrada
  je akcentována záhony letniček, trvalek a vertikálními zahradami na vnějších stěnách altánu.
  Propojujeme tak původní určení prostoru, jako privátního předprostoru zemědělské školy se současnou
  náplní shromažďovacího a pobytového veřejného prostoru.
  Náměstí je vázáno na dvě k sobě kolmé osy; příčná je dána průhledem na věž kostela, podélná je
  vedena středem prostoru a je osou dlážděné plochy. Podélná osa je zakončována drobnými stavbami
  vodního prvku a altánu.
  Při návrhu rozvržení dlážděných ploch a trávníků jsme postupovali v několika krocích.
  V první fázi jsme vytvořili „klasicizující“ prostor podlouhlého obdélníkového náměstí protknutý příčnou
  osou průhledu na věž kostela. Spojili jsme komunikační body v území a vytvořili tak základní
  cestní síť. Na jednu stranu náměstí jsme umístili vodní prvek – plochou nádrž tvořící plató pro sochu
  Vojna a mír. Na druhou stranu podélného prostoru jsme symetricky umístili altán. Oba prvky – kašna
  a altán – jsou v těžišti prostorů jež ovládají.
  Ve druhém kroku jsme prvotní návrh podřídili organickému tvarování na základě přirozeného pohybu
  chodců prostorem. Tomuto pohybu jsme přizpůsobili i vodní prvek a altán.
  V poslední fázi jsme organické křivky trávníků seskládali ze šikmin, kvůli technologii realizace cortenových
  pásnic, přidali zářezy do mezí pro umístění laviček a vsunuli vodní prvek a altán do trávníků,
  mimo komunikační osy. Celou kompozici jsme pak podřídili modulové síti 6x6 m, vycházející z půdorysu
  altánu a šířky shromažďovacího prostoru – 12 m v podélné ose.
  Cílem návrhu je vytvořit současný veřejný prostor reflektující i jeho původní historické určení. Vzhledem
  k dominantní klasicistní budově školy je i první krok návrhu tradičním rozvržením prostoru,
  který je pak dále upravován do soudobé podoby.
  KONCEPT ŘEŠENÍ VEGETACE
  Návrh řešení počítá s využitím stávajících perspektivních stromů, které budou doplněny o nové výsadby.
  Středová akátová alej vychází z odkazu historického parteru před zemědělskou školou a akcentuje
  jednu z kompozičních os návrhu. Použité kosterní dřeviny doplňujeme o výsadbu lip a javoru.
  Díky prosvětlení, jsme pro vymezení a odclonění zachovávaných parkovacích ploch v bočních ulicích
  navrhli tvarovaný živý plot z dřínu výšky 1,4 m.
  V konceptu řešení jsou navrženy plochy pro letničkové a trvalkové výsadby přispívající k atraktivitě
  místa svojí přirozenou proměnlivostí v průběhu roku. Z hlediska finanční přiměřenosti pro údržbu jsou
  letničkové záhony vymezeny jen jako lem nad zídkou dělící pohyb v ulici od pobytového prostoru náměstí,
  kde se mohou během let střídat komponované letničkové výsadby s výsevy. Trvalkové výsadby
  jsou navrženy jako travobylinná suchomilná.
  Součástí konstrukce altánu jsou světlé vápencové vertikální zahrady v barevném kontrastu s konstrukcí
  altánu a s tvrdší, tmavší žulou na dlážděných plochách. Díky jižní a severní expozici dávají možnost
  botanicky prezentovat vápnomilné rostliny přirozených skalnatých stanovišť s odlišnými světelnými nároky.
  Vertikální zahrady spolu s květinovými výsadbami slouží jako reprezentativní prostor zemědělské
  školy i jako pozvání do druhé nejstarší botanické zahrady v Česku.
  Pro udržení kvality pobytových trávníků a záhonů letniček a trvalek je nutné zřídit závlahový systém.
  Pro ekologické a ekonomické hospodaření s vodou předpokládáme vybudování jímací nádrže, do které
  bude svedena voda s pochůzích ploch (může být uvažováno i o svedení dešťových srážek z přední
  části střechy budovy školy). Umístění nádrže předpokládáme v blízkosti vodního prvku. Kromě využití
  pro závlahu bude systém předčišťovat vodu vodního prvku a bude napojen na dopouštění dle možností
  z vodovodního řadu nebo systému závlahy botanické zahrady či z rybníka.
awards: []
category: Návrh
size: ""
price: ""
images:
  - "/v1576273597/archweb/MParch_poster_700x100_3_swonk3.jpg"
  - "/v1576273687/archweb/MParc1_gjxxnl.jpg"
  - "/v1576273675/archweb/MParch_3_tdc9io.jpg"
  - "/v1576273648/archweb/MParch2_rjqrcn.jpg"
  - "/v1576273633/archweb/MParch_poster_700x100_2_loehvq.jpg"
  - "/v1576273615/archweb/MParch_poster__2_wwxbwe.jpg"
latitude: 49.412822
longitude: 14.668553
investor: Město Tábor
visualization: Jan Cyrany
collaborations: []
---
